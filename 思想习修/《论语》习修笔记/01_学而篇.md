# 学而篇

> 1-1. 子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”

始读《论语》，展卷即见连三问于读者，一问学而习，再问有朋来，三问人不知。夫子所问之事虽均易独解，然于其间关联之处，则常有注解者不求甚解。以吾拙见，此既为孔门所学之集大成之册，编者置此三问为开篇之论，必非随意问之，读者诚需三思而后试解。

夫孔门之学，乃因忧天下礼崩乐坏之状，而求复周礼而救苍生之道也。为传此学，孔子出则周游列国而说于诸侯，入则授业解惑而传于子弟。时正春秋末，战国未到，诸侯皆尚问鼎于中原而霸之，岂能复礼？故世人皆叹夫子明知不可为而为之，可见传学何其难哉。其难有三，其一在于学，凡学儒者，初学所知浅，复而习之方渐可知其深，故而治学难于时习，唯寓学于乐可行矣；其二在于传，凡传习者，必由近而及远，古时书传以抄，言传以辩，所读者同而能与辩其道者，方可为“朋”。故而有朋自远方来，必为问道于孔子，夫为师者，其乐可知也，因其诚不易也；其三在于事者之心，凡志于传习者，须知传而不达之事常有，传达而时人不得之事亦常有，乐于尽人事，成败皆由天，荣辱不惊者，方可为君子也。由此思之，《论语》以此三问开篇，吾始略知编者深意一二矣。

> 1·2 有子曰：“其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为仁之本与？”  

此语论仁，乃紧接开篇三问而作，终《论语》一书，常尊为“子”者仅孔丘、有若、曾参三人，编者借有若之口授此论于子弟，足见习儒者当以学仁为本，读者不可不察也。

而关乎仁之本在于孝悌之论，世人因其倡视君如父而常斥之以愚忠，儒学也因此时有迂腐之名。然以吾拙见，世人从此语所得甚浅矣。夫儒者学仁之本，在于知人事，而凡论人事，无外乎上事于人、与人共事、使人以事三者耳。然就如何学得处此三事之道，世人常不得其门而入矣。孔门之学，尚寓学于行，鄙巧言令色，仅坐而论道难以学仁。然凡为人者，必有父母兄弟，尊父母之命而可学上事于人，效父母之行而可学使人以事，与兄弟事而可学与人共事，其实可行而利于学也。由此思之，可知学仁当以行孝悌为始矣，其始为修身，而修身得仁者，即为君子务事、齐家、处世之本也。

> 1·3 子曰：”巧言令色，鲜矣仁。“

此语补有子论仁之精义，寥寥数语，足申学仁之本在于行而非言辞也。吾诚以为学者宜深察此论，否则当今之世，伪学之猖獗，恐远甚于春秋矣。君不见言必称主义、价值观者，行必求哗众取宠而谋其私利者，如蝗灾过境，令民不堪其扰，国不堪其乱，岂止礼崩乐坏可以形之。此皆巧言令色，不学无术之祸也。

以吾拙见，凡思哲之学，应先读其书，而后读以启思，思以导行，行有实践方为真知。读而不思，则学难固本，思而不行，徒为空谈。此道若用之以学，则假学浮言充之于市，必扰民之舆论，令其混淆视听，是非难辨；若用之以国，呜呼，君可知赵括乎？其麾下四十万之众，坑于长平一役，其唯可悲，遑敢论学乎？

> 1·4 曾子曰：“吾日三省吾身。为人谋而不忠乎？与朋友交而不信乎？传不习乎？”

此语为曾子论自省之事，续孔、有二贤之言传，乃进而身授习仁也。如前所言，既学仁者，当先读其书，而后读有所得启于思，思有所得导于行，行有实践，即可知为人之事非巧言令色可学，若以行孝悌为始，则终得修身之法也。然学仁之本在人心，人心之虚实，诚非外人可知也。正所谓有诗云“周公恐惧流言日，王莽谦恭未篡时”，敢问若吾等不知后事，能知周、王二人之心乎？

以吾拙见，省者，内视人心而察之虚实耳。似曾子所论之事，为人谋事有忠否？与朋友交而有信否？传道而不自习否？皆非他人所能知，亦非他人所能强使之，故而自古学儒，贵在能日行反己省察之课也。唯必先内修其心，而后外化其行，方可得仁。

> 1·5 子曰：“道千乘之国，敬事而信，节用而爱人，使民以时。”

吾自《论语》展卷，至此始闻夫子初论政，诚见儒学之政，以治仁为本。夫凡学儒者，必先以孝悌之行学以敬事，而后求凡事尽力而修忠信之身。其既忠信而为政，费用自有礼节之，任免自以仁度之，使民亦必尊农时以然。不然，若事玩忽于职，费滥用于私，使民废时于农，则必士不忠于君，民不信于国。兵不足于粮，甲不存于库，纵其国有千乘，亦不治而必乱矣。

以上，孔门谓之仁政也，其中之要义，为学儒者终生之必参矣。吾曾读《左传》有云：“国之大事，在祀与戎”。其言祀者，自古为礼乐之用事，凡学儒者必知其仁之所在矣。而其言戎者，为甲兵之用事，似无关于仁，然以吾所见未必也。曾亦有《孙子》曰：“凡用兵之法，驰车千驷，革车千乘，带甲十万，千里馈粮，则内外之费，宾客之用，胶漆之材，车甲之奉，日费千金，然后十万之师举矣”，事之所及，无外乎财政耳，其非敬事节用，使民以时不可得也。以此思之，吾亦能略知仁政之一二矣。
